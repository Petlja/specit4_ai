Различите врсте неуронских мрежа
================================

.. infonote::

 У овој лекцији упознаћеш неке најчешће типове неуронских мрежа.

У примерима које смо до сада користили најчешће смо се ослањали на постојање неког скупа атрибута у скупу података. Уистину говорећи, велико 
број домена генерише баш податке које су овог облика, са атрибутима у колонама и инстанцама у појединачним редовима. Као што смо видели у 
уводном делу у причи о припреми података, чак и када располажемо оваквим атрибутима није баш најинтуитивније одлучити које атрибуте треба да 
одаберемо за креирање модела. То нас је стављало у позицију да опробавамо различите комбинације или осмишљавамо технике које нам могу помоћи у 
селекцији. Услед комплексности функција које моделују, неуронске мреже се могу похвалити својством да могу лепо да науче да филтрирају и групишу 
атрибуте који су битни. 

Ово својство неуронских мрежа је посебно важно у раду са подацима који нису табеларни - покренули смо већ пуно пута питање како представити, 
на пример, слике, текстуалне податке или аудио записе. Иако имамо знања о овим форматима, тешко нам је да опишемо шта тачно они садрже на неки 
концизан и употребљив начин. То нас је, између осталог, и мотивисало за примену парадигме програмирања вођеног подацима. Неуронске мреже могу 
(у то ћемо се ускоро уверити) на основу података у изворном облику да науче неке апстрактне атрибуте који су корисни за успешно решавање задатака. 
